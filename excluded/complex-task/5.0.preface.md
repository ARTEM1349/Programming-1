Розрахункове завдання (РЗ) – це самостійна робота студента, що виконується під керівництвом викладача, вона передбачає розв'язання конкретного практичного навчального завдання з використанням відомого, а також(або) самостійно вивченого теоретичного матеріалу. За час виконання роботи студент має показати набутий рівень знань з однієї або декількох дисциплін, вміння працювати з науково-технічною літературою, самостійно вирішувати поставлене індивідуальне завдання, забезпечуючи ефективність його реалізації, розробляти відповідні документи. 

Розрахункове завдання з дисципліни "Програмування" є обов'язковим видом самостійної роботи студента, що передбачене навчальним планом для бакалаврів, які навчаються за спеціальністю "Комп'ютерна інженерія". Для майбутніх програмістів розрахункове завдання – це один з видів тренінгу, тематика якого повинна відповідати сучасному стану та перспективам розвитку комп'ютерних технологій. Саме тому керівник має вирішувати такі питання: які об'єкти запропонувати студенту для тренінгу, використання яких засобів вимагати при вирішенні поставлених завдань; також він повинен закласти типові вимоги до виконання інших самостійних робіт.

Стосовно першого питання. Відомо, що з початку розвитку обчислювальної техніки утворилося два основних напрями її використання: для виконання чисельних розрахунків та в автоматичних або автоматизованих інформаційних системах обробки даних. Останні набули широкого впровадження в життєдіяльність людини. Тому доцільним буде запропонувати до розгляду розробку програм для інформаційних систем, що вимагатиме від студента знання алгоритмів обробки як чисельних, так і нечисельних даних, вирішувати питання розробки інтерфейсу користувача. 

Стосовно технології програмування. Натепер беззаперечним лідером є об'єктно-орієнтоване програмування, яке дозволяє розкласти проблему на пов'язані між собою завдання. Кожне з них стає самостійним об'єктом, що містить свої власні коди та дані, які стосуються цього об'єкта. У цьому випадку вихідне завдання в цілому спрощується, і програміст одержує можливість розробляти більші за обсягом програми. З погляду програмування подібний підхід значно спрощує розробку і налагодження програм. Саме до такого підходу необхідно заохочувати студента з самого початку його навчання.